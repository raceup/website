Un importante upgrade dello scorso anno è stato la realizzazione del sistema di attuazione e controllo eletttropneumatico della frizione.
Questo sviluppo ha consentito l'eliminazione del vecchio sistema meccanico, costituito da un cordino d'acciaio che collegava l'asta frizione, lato motore, con la leva frizione posizionata nell'abitacolo. 
In tale attuazione per vincere il carico di tenuta dell'asta esercitato dalle molle frizione, il pilota utilizzava entrambe le mani per tirare completamente la leva.
Il nuovo sistema composto da un paddle integrato a volante, un'elettrovalvola, un regolatore di flusso, un pistone e un sensore di posizione utilizzato per il controllo in catena chiusa, ha reso più modulabile e meno gravoso per il pilota il sistema di attuazione della frizione, migliorando di molto l'ergonomia di guida (ora si tira col  mignolo).
Premendo il paddle, un segnale di tensione viene letto dalla centralina che lo converte in un riferimento di posizione che l'asta frizione dovrà raggiungere. Comandando l'apertura dell'elettrovalvola con un duty cycle variabile, la centralina modula il flusso d'aria che riempie la camera del pistone. 
Il pistone collegato all'asta frizione riempiendosi aumenta la sua pressione, esercitando così una forza contraria a quella di tenuta provocata dalle molle frizione determinando lo spostamento dell'asta. 
Mediante un potenziometro lineare vincolato dell'asta la centralina è in grado di monitorarne l'effettivo spostamento, correggendo mediante un controllo PID il PWM di comando dell'elettrovalvola al fine di raggiungere il target con un errrore minimo. Il tutto in pochi decimi di secondo.
